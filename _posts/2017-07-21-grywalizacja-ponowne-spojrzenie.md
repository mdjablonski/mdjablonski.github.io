---
layout: post
title:  "Grywalizacja. Ponowne spojrzenie"
date:   2017-07-21
---



Przeglądając Google Trends można odnieść wrażenie, że wszystko, co związane z grywalizacją, zaczęło mieć miejsce dopiero po 2011 roku.

{% include image.html path="/images/gamification-of-life.png" description="Element Talks 2017" %}

Nie jest to do końca zgodne z prawdą. Już w [pierwszej połowie XX wieku](https://papers.ssrn.com/sol3/papers.cfm?abstract_id=2115483) w Związku Radzieckim podejmowano próby uczynienia pracy bardziej przyjemną, zbliżoną do gier, zwiększając jednocześnie wydajność. Literatura związana z dziedziną Human–Computer Interaction także już wcześniej poruszała [temat wykorzystania elementów gier](http://www.cs.ru.ac.za/courses/honours/HCI/readings/.%5Cdyck.pdf) w obszarze innych interfejsów niż te związane z grami. Przed 2010 rokiem najbardziej powszechnymi pojęciami w użyciu były _serious game_ oraz _persuasive game_. Odnosiły się m.in. do symulacji działań wojennych i sytuacji kryzysowych; często również miały na celu zmianę podejścia gracza do danego tematu. Narzędziem, które służyło w tym celu, była oczywiście gra.

{% include image.html path="/images/google-trends-gamification.png" description="Element Talks 2017" caption="Stackoverflow" %}

Jednak już około 2008 roku zaczęła narastać świadomość, że zjawisko stosowania elementów gier w internecie zyskuje na popularności. Jest czymś co może stać się elementem oferty marketingowej, jak i samej strategii produktu. Nadanie nazwy temu zjawisku wzmocniło rosnące nim zainteresowanie ze strony marketingu, jak i świata naukowego. Prawdopodobnie uratowało je także przed zawłaszczeniem przez inne, ugruntowane już metody angażowania użytkowników w internecie. Zgodnie z zasadą „[No flag, no country](https://www.youtube.com/watch?v=_9W1zTEuKLY)” ;)


## Historia pojęcia

Termin _gamification_, czyli po polsku grywalizacja (tłumaczenie zaproponowane przez Pawła Tkaczyka), nie powstał wraz z publikacją książki Zichermanna i Cunninghama „[Gamification by Design](https://www.amazon.com/Gamification-Design-Implementing-Mechanics-Mobile/dp/1449397670/ref=sr_1_1?ie=UTF8&qid=1499871820&sr=8-1&keywords=Gamification+by+Design)”, jednej z pierwszych traktujących o tym zjawisku. Pojęcie utworzył w 2002 roku [Nick Pelling](http://www.nickpelling.com/), aby wyjaśnić czym zajmuje się zawodowo:

> <cite>[...] I coined the deliberately ugly word “gamification“, by which I meant applying game-like accelerated user interface design to make electronic transactions both enjoyable and fast.</cite> – [źródło](https://nanodome.wordpress.com/2011/08/09/the-short-prehistory-of-gamification/)

[Conundra](http://nanodome.com/conundra.co.uk/), bo tak nazywała się jego firma, specjalizować się miała w grywalizacji, czyli usprawnieniem interfejsów poprzez zastosowanie elementów znanych z gier. Pelling zakładał zastosowanie grywalizacji bardziej do interfejsów fizycznych niż na potrzeby stron i aplikacji, co wydaje się zrozumiałe – w 2002 roku samo pobranie piosenki zajmowało 12,5 minuty (więcej porównań dostępnych jest na [infografice](https://venturebeat.com/2012/08/14/the-internet-2002-2012-infographic/) prezentującej internet z roku 2002).

Jednak to Brett Terill jest uważany za osobę, która pierwszy raz użyła tego terminu, jeszcze w postaci zapisu _gameification_. W swoim [poście blogowym](http://www.bretterrill.com/2008/06/my-coverage-of-lobby-of-social-gaming.html) z 2008 roku referuje on rozmowy z targów gier, w których uczestniczył:

> <cite>In conversations, one of the biggest topics (and one I happen to be thinking a lot about it recently) is the gameification of the web. The basic idea is taking game mechanics and applying to other web properties to increase engagement.</cite>

Celem grywalizacji miało być zwiększenie zaangażowania użytkowników internetu, nie zaś przyspieszenia obsługi czy uczynienia jej przyjemną, jak miało to miejsce u Pellinga. Terill nie pretenduje do autorstwa terminu, ale daje odmienną definicję, którą — można odnieść wrażenie — posługiwano się w miarę powszechnie. 


## Początek hype’u

W 2009 roku startuje aplikacja [Foursquare](https://foursquare.com/), w której elementy znane z gier mają za zadanie pomóc zrozumieć jak działa sama aplikacja oraz spowodować, że doświadczenia z rzeczywistego świata (w tym przypadku odwiedzanie miejsc) staną się dobrą zabawą. Serwis [Mint.com](https://www.mint.com/) oferuje zarządzanie finansami osobistymi, gdzie motywatorem oszczędzania są wyniki punktowe i zadania (_quests_) znane z gier.

Oczekiwania względem grywalizacji w świetle jej rosnącej popularności stają się coraz większe. W styczniu 2010 David Helgason z Unity [ogłasza](https://blogs.unity3d.com/2010/01/14/2010-trends/) rok 2010 rokiem grywalizacji. Jane McGonigal prezentuje „[Gaming Can Make a Better World](https://www.ted.com/talks/jane_mcgonigal_gaming_can_make_a_better_world)” na TED Talks, a Jasse Schell (profesor z Carnegie Mellon University) na [konferencji DICE 2010](https://www.ted.com/talks/jesse_schell_when_games_invade_real_life) omawia wpływ gier na rzeczywistość. Gabe Zichermann publikuje „[Game-Based Marketing](https://www.amazon.com/Game-Based-Marketing-Customer-Challenges-Contests-ebook/dp/B003C2SOWO)”, omawiającą zastosowanie mechanizmów znanych z gier do angażowania klientów, a rok później „Gamification by Design”. W Polsce temat podejmuje Paweł Tkaczyk ([wpis dostępny](http://web.archive.org/web/20110211023551/http://paweltkaczyk.midea.pl:80/marketing-branding/grywalizacja/) poprzez Web Archive). Pojawiają się także pierwsze opracowania akademickie, próbujące zdefiniować pojęcie grywalizacji i częściowo opisać jej fenomen.


## Czym jest grywalizacja

Prawdopodobnie pierwszym akademickim opracowaniem definicji grywalizacji jest „[From Game Design Elements to Gamefulness: Defining Gamification](https://www.researchgate.net/publication/230854710_From_Game_Design_Elements_to_Gamefulness_Defining_Gamification)” (Deterding, Dixon, Khaled, Nacke) z 2011 roku. Definicja jaką prezentują brzmi:

> <cite>Gamification is the use of game design elements in non-game contexts</cite>

Każda kolejna publikacja naukowa będzie się do niej odwoływać. Autorzy definicji nawiązują w niej do gier, rozróżniając je od zabaw (_play_) zgodnie z [koncepcją Caillois’a](https://www.amazon.com/Man-Play-Games-Roger-Caillois/dp/025207033X), która wymienia dwa rodzaje aktywności: _paidia_ (zabawa) oraz _ludus_ (gra). Gra jest tu rozumiana jako bardziej formalna wersja aktywności, z ustalonymi zasadami oraz policzalnym wynikiem, na który wpływ ma gracz (definicja gry wg [Juul’a](https://www.researchgate.net/publication/42364171_Half-Real_Video_Games_between_Real_Rules_and_Fictional_Worlds_J_Juul)). Proponowana definicja pomija celowość zastosowania samej grywalizacji, choć autorzy wskazując przykłady użycia grywalizacji w aplikacji Foursquare, piszą o motywowaniu, wzroście aktywności i retencji użytkowników.

Odmienny punkt widzenia przyjmują Huotari i Hamari. W artykule „[Defining Gamification - A Service Marketing Perspective](https://www.researchgate.net/publication/259841647_Defining_Gamification_-_A_Service_Marketing_Perspective)” wychodzą od teorii marketingu usług, zgodnie z którą wartość usługi zależy od subiektywnego postrzegania (doświadczania) przez konsumenta, a usługodawca może jedynie składać propozycję jej wartości (_value proposition_). Definiują grywalizację jako:

> <cite>[...]  a process of enhancing a service with affordances for gameful experiences in order to support user's overall value creation</cite>

Jeżeli potraktujemy grę jako usługę, to każdy gracz może inaczej ją ocenić, niekoniecznie wskazując _gamefulness_ jako wartość płynącą z gry (brak dobrego odpowiednika w języku polskim dla terminu _gamefulness_). Ponadto, będąc projektantem usług, nie można jasno wskazać kontekstu niezwiązanego z grą. Najważniejsze stają się doświadczenia, wrażenia wywołane u użytkownika. W tym świetle za grę mogą zostać uznane programy lojalnościowe, wyniki giełdowe, kariera zawodowa, wszystko, co może wywoływać doświadczenie obcowania z grą.

Rozmywanie definicji następuje także u Werbacha, który określa grywalizację jako proces zmieniania aktywności w bardziej przypominające gry – „[(Re)Defining Gamification: A Process Approach](https://link.springer.com/chapter/10.1007/978-3-319-07127-5_23)”. Także i w tym przypadku autor unika odniesień do mechaniki gry, jej elementów. Możliwe, że właśnie z tego powodu [obecna wersja](http://www.gamification.co/about-gabe-zichermann/) definicji Zichermanna brzmi:


> <cite>Gamification is the process of using Game Thinking and Game Dynamics to Engage Audiences and Solve Problems</cite>

Zastanawiającym jest, że żaden z autorów nie poszukiwał źródeł mechanizmów znanych z gier w armii i działaniach wojennych. Na wojnie wykonuje się misje (_quests_), za które otrzymuje się odznaczenia (achievements) oraz awanse na kolejne stopnie (_levels_), które odblokowują nowe możliwości. Jednak takich dociekań trudno szukać w opracowaniach.

## Krytyka grywalizacji

Oglądając wystąpienie Yu-kai Chou (który sam siebie określa pionierem grywalizacji od 2003 roku) pod tytułem „[Gamification to improve our world](https://www.tedxlausanne.com/talk/gamification-improve-our-world)” na TEDxLausanne, 
odniosłem wrażenie, że najlepsze przykłady grywalizacji to same gry. Najbardziej spektakularnym jest być może rozwiązanie medycznego problemu przez graczy w 10 dni. Naukowcy próbowali dokonać tego przez 15 lat. Tylko, że środkiem do rozwiązania była wciągająca gra, nie zaś grywalizacja w ramach oprogramowania.

Szukając innych przykładów, spotkałem się niestety z implementacjami, które zniechęcają mnie do samych aplikacji. Nie chcę uczestniczyć w zbieraniu odznak, sprawdzaniu rankingów czy wchodzić w interakcję z innymi mechanizmami z gier. Moim celem jest skorzystanie z aplikacji, a wszelkie elementy dodatkowe są utrudnieniami (podobnie jak wyskakujące reklamy). Jeżeli grywalizacja jest posunięta do skrajności, to aplikacja staje się grą samą w sobie, zatracając kontekst używalności czy przydatności. W przypadku aplikacji z kategorii „zabijacze czasu”, jak Facebook czy Instagram, charakter ich użycia wiąże się z zabawą (_play_) niż z konkurencją, więc grywalizacja może zniweczyć przyjemność z ich korzystania.

W 2014 roku sztandarowy przykład związany z grywalizacją, czyli Foursquare, [dostrzega](http://blog.foursquare.com/post/85232472353/mayorships-and-more-how-swarm-is-going-to-make) wyczerpanie się tego formatu w swojej aplikacji. To, co dobrze realizowało się przy bazie 50 tysięcy użytkowników, jest nie do utrzymania dla 50 mln. Same odznaki, tak charakterystyczne dla Foursquare’a, przestają być atrakcyjne.

Najkorzystniej w mojej opinii wygląda zastosowanie grywalizacji na forach dyskusyjnych oraz w aplikacjach sportowych. Przykładem dla forum dyskusyjnego z dobrze zrealizowaną grywalizacją jest [stackoverflow.com](https://stackoverflow.com). Twórcy, czyli [Jeff Atwood](https://blog.codinghorror.com/) i [Joel Spolsky](https://www.joelonsoftware.com/), tworząc nowy rodzaj forów, zapożyczyli najlepiej sprawdzające się mechanizmy, znane im z systemów dostępnych online, takie jak głosowanie, osiągnięcia, społecznościowe edytowanie, wzajemna ocena [i inne](https://blog.codinghorror.com/the-gamification/). Realizacja należy do bardzo udanych. Pomimo funkcjonowania od 2008 roku, mechanizm funkcjonowania jest wciąż aktualny. Zapewne ma na to wpływ warstwa wizualna – odznaki przyznawane za wartościowe odpowiedzi są tylko kolorowymi punktami nawiązującymi do medali olimpijskich. Nie wprowadzają jednak poczucia przebywania w dziecięcym świecie. Warty odnotowania jest również fakt, że zdobyte punkty i odznaki mają wartość poza tworzącym go systemem. Dla rekruterów z branży IT jest to społecznościowe potwierdzenie wiedzy danej osoby i chęci dzielenia się nią.

{% include image.html path="/images/stackoverflow-gamification.png" description="Element Talks 2017" caption="Stackoverflow" %}

Aplikacją sportową (poza powszechnie omawianym Nike+), która zasługuje na uznanie ze względu na sprawnie zaimplementowaną grywalizację, jest [Strava](https://www.strava.com/). Bazując na użytkownikach uprawiających kolarstwo zarówno zawodowo, jak i amatorsko, stwarza niesamowite możliwości realizacji swojej pasji, zwłaszcza dla tej drugiej grupy. Amatorzy, którzy nie mogą wystartować w Giro d’Italia czy Tour de France, mogą konkurować na odcinkach położonych niedaleko swojego miejsca zamieszkania. Opierając dane o GPS, konkurowanie i bicie rekordów wybranych odcinków staje się możliwe, nawet przy samotnym treningu. Dla osób, które chcą śledzić swoje postępy, jest to niezwykle mobilizujący czynnik. Jednocześnie wejście do tej gry jest dobrowolne, można korzystać ze Stravy tylko do monitorowania i analizy swoich treningów. Rację ma Paweł Tkaczyk [pisząc](https://books.google.pl/books?id=hUHxcJXWYakC&printsec=frontcover&hl=pl&source=gbs_ge_summary_r&cad=0#v=onepage&q&f=false), że podstawą gry jest jej dobrowolność. Gramy w grę bo chcemy, a nie musimy. Chyba, że znajdujemy się w [chińskim więzieniu](https://www.theguardian.com/world/2011/may/25/china-prisoners-internet-gaming-scam), wtedy gra staje się przymusową pracą.

{% include image.html path="/images/strava-gamification.png" description="Element Talks 2017" caption="Strava" %}


## Konkluzje

Nieudane implementacje ściągnęły falę krytyki na zjawisko, które występując na gruncie do tego stworzonym – jak sport – radzi sobie dobrze. Choć nawet dobra lokalizacja nie będzie gwarantem sukcesu z prostego powodu, który znają wszyscy twórcy gier – dobrą grę, która angażuje, zachwyca i staje się hitem, jest bardzo ciężko stworzyć. Najlepiej pokazuje to [51 gier wydanych przez Rovio](http://edition.cnn.com/2012/06/03/tech/gallery/rovio-failed-games/index.html), które powstały przed Angry Birds i nie cieszyły się tak dużą popularnością.

{% include image.html path="/images/hype-cycle-2016.jpg" description="Element Talks 2017" caption="Tekturowe identyfikatory :)" %}

Zgodnie z [cyklem hype’u Gartnera](https://www.gartner.com/doc/3364119/hype-cycle-education-), przeżywamy obecnie rozczarowanie grywalizacją. Termin nie wywołuje już takich emocji jak kilka lat temu. Nie ma też oczekiwań, że zastosowanie grywalizacji poprawi zaangażowanie użytkowników tam, gdzie produkt sam w sobie jest słaby. Chyba najbardziej pozytywnym efektem szumu związanego z grywalizacją jest odczarowanie samych gier, które nie są widziane już jedynie jako bezproduktywna rozrywka, stereotypowo wyobrażonego gracza. Choć może być to również powiązanie z faktem, że osoby podejmujące decyzje projektowe miały szansę wychować się na grach wideo, którym zawdzięczają wejście w świat internetu i informatyki.
